A dolgozat formai kivitele
==========================

A dokumentum kialakítása során törekedtünk az ELTE IK MSc szakdolgozati tudnivalóknak való megfelelésre. Az itt található információk egy része is innen került átvételre. Az eredeti dokumentum az alábbi linken érhető el: <https://www.inf.elte.hu/content/programtervezo-informatikus-bsc-programozo-matematikus-szakdolgozat-programtervezo-matematikus-diplomamunka.t.1138?m=192>.

A dolgozat kimérete
-------------------

Minimálisan elvárható 50, de az optimális kiméret 60--80 oldal (függelékkel együtt). A bírálók és a záróvizsga bizottság sem szereti kifejezetten a túl hosszú dolgozatokat, így a bruttó 90-100 oldalt nem érdemes jelentősen túlszárnyalni. Egyébként függetlenül a dolgozat kiméretétől, ha a dolgozat nem érdekfeszítő, akkor az olvasó már az elején a végét fogja várni. Érdemes zárt, önmagában is érthető művet alkotni.

A dolgozat nyelve
-----------------

Mivel Magyarországon a hivatalos nyelv a magyar, ezért alapértelmezésben magyarul kell megírni a dolgozatot. Aki külföldi posztgraduális képzésben akar részt venni, nemzetközi szintű tudományos kutatást szeretne végezni, vagy multinacionális cégnél akar elhelyezkedni, annak célszerű lehet angolul megírnia diplomadolgozatát. Mielőtt a hallgató az angol nyelvű verzió mellett dönt, erősen ajánlott mérlegelni, hogy ez mennyi többletmunkát fog a hallgatónak jelenteni fogalmazás és nyelvhelyesség terén, valamint -- nem utolsó sorban -- hogy ez mennyi többletmunkát fog jelenteni a konzulens, illetve a bíráló számára. Egy nehezen olvasható, netalán érthetetlen szöveg teher mindenki számára.

A dokumentum nyomdatechnikai kivitele
-------------------------------------

A diplomamunkát kemény kötésben kell leadni , 1 példányban. Fedőlapjának színe fekete, aranyszínű feliratokkal. A lap mérete: A4-es méret, színe fehér; betűméret: 12 pont. Sorokra vonatkozó megkötés: sorkizárt igazítás, 1,5-es sortávolság.

Standard margó:
- belső: 3,5 cm
- külső: 2,5 cm
- alsó: 2,5 cm
- felső: 2,5 cm
